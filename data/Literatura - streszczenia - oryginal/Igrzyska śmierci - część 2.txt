Haymitch nadal jest nieprzytomny. Skoro nic nie poskutkowało, napełniam
miskę lodowatą wodą, wylewam ją Haymitchowi na głowę i momentalnie
odskakuję. Z jego gardła wydobywa się niski, zwierzęcy pomruk. Haymitch
zrywa się z miejsca tak gwałtownie, że krzesło odlatuje trzy metry do tyłu, i
bez zastanowienia tnie powietrze nożem. Zapomniałam, że zawsze sypia z
bronią w zaciśniętej dłoni. Powinnam była wyłuskać nóż z jego palców, ale
miałam za dużo spraw na głowie. Przez chwilę bluzga i wymachuje nożem,
lecz w końcu przytomnieje. Wyciera twarz w rękaw i obraca się w kierunku
parapetu, na którym przycupnęłam na wypadek, gdybym musiała stąd szybko
zwiewać.
— Co ty wyprawiasz? — parska.
— Kazał pan obudzić się na godzinę przed przyjazdem telewizji —
tłumaczę.
— Co? — zdumiewa się.
— Sam pan to wymyślił — podkreślam.
Chyba coś sobie przypomina.
— Dlaczego jestem cały mokry?
— Nie mogłam pana dobudzić. Jeśli pan chciał, żeby się z panem cackać,
trzeba było poprosić Peetę.
— O co trzeba mnie było poprosić?
Na dźwięk tego głosu ściska mnie w żołądku, czuję się winna, smutna i
przestraszona. I tęsknię, do tego też mogę się przyznać. Tyle że tęsknota ma
zbyt silną konkurencję, aby kiedykolwiek zdołała zdominować inne uczucia.
Patrzę, jak Peeta podchodzi do stołu. Promienie słońca zza okna
rozświetlają płatki świeżego śniegu na jego jasnych włosach. Wydaje się
silny i zdrowy, całkiem inny od schorowanego, wygłodzonego chłopca,
którego znałam z areny, i prawie nie kuleje. Kładzie na stole bochenek
świeżego chleba, po czym wyciąga rękę do Haymitcha.
— O obudzenie bez fundowania mi zapalenia płuc — burczy Haymitch i
oddaje nóż. Ściąga brudną koszulę, odsłania równie odrażający podkoszulek i
wyciera się jego suchym skrawkiem. Peeta z uśmiechem zanurza ostrze w bimbrze z butelki na podłodze, a potem wyciera je o koszulę i kroi chleb. To on zaopatruje nas wszystkich w
świeże pieczywo. Ja poluję, on piecze, Haymitch pije. Każde z nas na swój
sposób zabija czas i stara się uciec od wspomnień związanych z Głodowymi
Igrzyskami. Peeta podaje

