– Patrz, co upolowałem. – Gale podnosi bochen chleba przebity strzałą, a ja się śmieję. To
najprawdziwszy chleb z piekarni, a nie płaski, zakalcowaty placek z przydziału zbożowego. Biorę go
w ręce, wyciągam strzałę i przysuwam nos do dziury w skórce. Wdycham aromat, od którego ślina
napływa mi do ust. Chleb taki dobry jak ten jest na wyjątkowe okazje.
– Mhm, jeszcze ciepły – mówię. Gale musiał bladym Świtem zjawić się w piekarni na wymianę.
– Ile cię kosztował?
– Tylko wiewiórkę. Tego ranka staruszek chyba się rozkleił – wyjaśnia. – Nawet życzył mi
szczęścia.
– Dzisiaj wszyscy czujemy się sobie nieco bliżsi – zauważam, i nawet nie chce mi się
przewrócić oczami. – Prim zostawiła nam ser. – Wyciągam pakunek.
Na ten widok Gale się rozpromienia.
– Dzięki, Prim. To będzie prawdziwa uczta. – Nieoczekiwanie zaczyna mówić z kapitolińskim
akcentem i udaje Effie Trinket, przesadnie rozentuzjazmowaną kobietę, która pojawia się raz w roku,
aby odczytać nazwiska podczas dożynek. – Niemal zapomniałem! Wesołych Głodowych Igrzysk! –
Zrywa kilka jeżyn z krzewów blisko nas. – I niech los... – Wysokim lukiem rzuca jedną z nich w moją
stronę.
Chwytam k w usta i rozgryzam delikatną skórkę. Słodko–kwaśny sok tryska mi na język.
– ...zawsze wam sprzyja! – kończę równie entuzjastycznie. Musimy żartować, inaczej
zwariowalibyśmy ze strachu. Poza tym kapitoliński akcent jest taki afektowany, że cokolwiek się
powie, brzmi śmiesznie.
Przypatruję się, jak Gale wyciąga nóż i kroi chleb. Mógłby być moim bratem. Takie same
czarne, proste włosy, oliwkowa cera,, nawet oczy mamy podobnie szare. Nie łączy nas jednak
pokrewieństwo, w każdym razie na pewno nie bliskie. Większość członków górniczych rodzin jest do
siebie podobna. Właśnie dlatego mama i Prim, niebieskookie blondynki, zawsze wyróżniają się w tłumie. Nie
pasują do reszty. Rodzice mamy należeli do klasy drobnych kupców, którzy obsługują urzędników,
Strażników Pokoju i nielicznych klientów ze Złożyska. Prowadzili aptekę w lepszej części
Dwunastego Dystryktu. Ponieważ niemal nikogo nie stać na lekarzy, powierzyliśmy zdrowie
aptekarzom. Tata poznał mamę, gdyż podczas polowań czasami zbierał lecznicze zioła i sprzedawał
je w jej aptece na napary medyczne. Na pewno bardzo go kochała, skoro opuściła dom i przeniosła
się do Złożyska. Staram się o tym wszystkim pamiętać, patrząc na kobietę, która siedziała obojętnie,
zamknięta w sobie, podczas gdy jej wychudzone dzieci marniały w oczach. Przez wzgląd na ojca
próbuję jej wybaczyć, ale szczerze mówiąc, nie jestem szczególnie miłosiernym typem.
