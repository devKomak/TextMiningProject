Obie trzynastolatki były ubrane w nylonowe szorty, bluzki bez rękawów i klapki. Jane oparła się plecami o szarą ścianę bloku i skupiła na odklejaniu przykurzonych pasemek włosów od spoconej twarzy. Kilka metrów dalej zadyszana Hana rozciągnęła się na betonowych schodkach.- Już sama nie wiem... - westchnęła Jane. Westchnienie pozornie było pozbawione związku, ale Hana zrozumiała. To był środek wakacji i jak dotąd najgorętszy dzień roku. Dwie najlepsze przyjaciółki były bez pieniędzy, zirytowane upałem i trochę już zmęczone swoim towarzystwem.- Pocę się od samego patrzenia na nich - mruknęła Hana, zerkając na chłopców kopiących piłkę na asfaltowym placyku niespełna dwadzieścia metrów dalej.- Też tak kiedyś zasuwałyśmy - zauważyła Jane. - To znaczy nie za piłką. Wyścigi na rowerach... Takie tam. Hana pozwoliła sobie na słaby uśmiech, kiedy jej myśli popłynęły w przeszłość.- Barbie Grand Prix - pokiwała głową, wspominając siebie na różowym rowerku, migoczące w słońcu szprychy, wiatr i podskoki na nierównościach chodnika. Babcia Jane zawsze wychodziła przed blok z leżakiem, żeby mieć dziewczynki na oku.- Wszystko musiałyśmy mieć identyczne – powiedziała Jane, w zamyśleniu podkurczając i prostując palce, co sprawiało, że jej klapek rytmicznie klaskał o piętę. Wędrówkę aleją wspomnień brutalnie przerwała piłka, która świsnęła nad Haną i grzmotnęła w ścianę bloku centymetry od głowy Jane.- Dżiiizas! - wrzasnęła Hana. Rzuciła się naprzód, żeby nakryć ciałem piłkę, która podskakując na stopniach, wracała w stronę boiska. U stóp schodów pojawił się zadyszany chłopiec, mniej więcej dziewięcioletni, z koszulką Chelsea owiniętą wokół nadgarstka. Przy każdym wydechu na jego piersi pojawiała się choinka sterczących żeber.- Podaj - sapnął dzieciak, wyciągając ręce przed siebie w oczekiwaniu na piłkę.- Prawie dostałam w twarz! - wrzasnęła rozwścieczona Jane. -Mógłbyś chociaż przeprosić.- To było niechcący. Do schodów zbliżali się pozostali piłkarze zirytowani przedłużającą się przerwą w grze. Hana wiedziała, że to był tylko wypadek,i już miała oddać piłkę, kiedy jeden z chłopców zaczął pyskować. Był największy w grupie, dziesięciolatek z krótkimi rudymi włosami.- Ej, kaszalot, dawaj piłkę. Hana wtargnęła pomiędzy błyszczące od potu torsy. Stanęła przed rudzielcem, patrząc mu prosto w oczy i ściskając piłkę między dłońmi.- Powtórzysz to, wiewiór? Hana była o trzy lata starsza od dzieciaka, który z nią zadarł. Miała przewagę wysokości i masy. Wszystko, co malec mógł zrobić, to gapić się tępo na swoje najki, podczas gdy jego kumple czekali na ciętą ripostę.- Co jest, kot zeżarł ci język? - rzuciła wyzywająco Hana, napawając się cierpieniem swojej ofiary.- Chciałem tylko odzyskać naszą piłkę - powiedział rudy słabym głosem.- To ją sobie weź.
