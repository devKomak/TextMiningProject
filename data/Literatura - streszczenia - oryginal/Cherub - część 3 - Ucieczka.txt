- Daleko do punktu kontrolnego? - zapytała Laura Adams, zwalniając, by spojrzeć na odbiornik GPS na nadgarstku koleżanki.- Tylko dwa i pół kilometra - odpowiedziała Bethany Parker. - Jeśli dalej teren jest tak samo płaski, dotrzemy do schronu za czterdzieści minut. Dziewczęta musiały krzyczeć, żeby ich głos przebił się przez wycie lodowatej wichury i trzy warstwy ubrań chroniących je przed mrozem.~ To będzie tuż przed zachodem słońca. Lepiej się pospieszmy!- wrzasnęła Laura.7Wyruszyły o brzasku, ciągnąc za sobą lekkie sanki, które w trudnym terenie można było zawiesić na ramionach i nieść jak plecak. Do sprzyjających okoliczności należało to, że na przewędrowanie piętnastu kilometrów przez śniegi Alaski do następnego punktu kontrolnego dwie rekrutki miały cały dzień. Problem polegał na tym, że o tej porze roku, w kwietniu, dzień trwał zaledwie cztery godziny, a brnięcie w półmetrowej warstwie śniegu bardzo obciążało uda i kostki. Każdy krok sprawiał okropny ból. Laura nadstawiła ucha na wzmagające się w oddali wycie.-Jeszcze jeden mocny! - krzyknęła. Dziewczęta przykucnęły, przyciągnęły sanki bliżej siebie i mocno objęły jedna drugą w pasie. Tak jak na plaży słyszy się falę zmierzającą ku brzegowi, na alaskim pustkowiu można było usłyszeć nadciągający z dali potężny podmuch wiatru. Ubrania dziewcząt miały je chronić przed trzaskającym mrozem. Na normalną bieliznę Laura włożyła podkoszulek z długim rękawem i kalesony. Kolejną warstwę stanowił zapinany na suwak jednoczęściowy kombinezon z polarem zakrywający całe ciało z wyjątkiem oczu. Drugi grubszy polar wyglądał jak workowaty kostium króliczka wielkanocnego, tyle że bez ogonka i długich uszu. Na to szła jeszcze jedna para rękawic, druga kominiarka, gogle oraz wodoodporne rękawice zewnętrzne sięgające do łokci i zakończone ciasnym elastycznym ściągaczem. Całości dopełniał gruby zimowy kombinezon i ocieplane buty z cholewami i kolcami na podeszwach. Ubiór był dość ciepły, by zapewnić rekrutkom względny komfort nawet przy minus osiemnastu stopniach Celsjusza- właśnie tyle wskazywał termometr - ale każdy silniejszy podmuch obniżał temperaturę jeszcze co najmniej o piętnaście stopni. Wdzierając się pod ubrania, wiatr wywiewał izolujące bąble ogrzanego powietrza z miejsc, w których było najbardziej potrzebne, pozostawiając pomiędzy skórą a mrozem zaledwie kilka centymetrów syntetycznej tkaniny. Każdy powiew wichury przeszywał ciała dziewcząt dotkliwym bólem we wszystkich miejscach, które okazały się niewystarczająco osłonięte. Laura i Bethany użyły sanek jako wiatrochronów.
