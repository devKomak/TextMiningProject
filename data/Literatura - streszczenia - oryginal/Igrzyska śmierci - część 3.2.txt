Peeta otwarcie wyraził
nieufność do Finnicka, między słowami wspomniał, że ma oko na Annie,
że mogłaby rzucić Finnicka i że ja w ogóle nie istnieję.
— Ech, Peeta — mówi Finnick lekko. — Nie każ mi żałować, że cię
odratowałem.
Wyprowadza Annie, ale wcześniej spogląda na mnie z troską.
— Naprawdę uratował ci życie, Peeta — zauważa Delly z przyganą, kiedy
oboje są już daleko. — I to nie raz.
— Zrobił to dla niej. — Kieruje głowę w moim kierunku. — Dla rebelii.
Ale nie dla mnie. Nic mu nie jestem winien.
Nie powinnam dać się sprowokować, ale to ponad moje siły.
— Może i nie, ale Mags zginęła, a ty ciągle żyjesz. To się powinno liczyć,
prawda?
— Tak, mnóstwo rzeczy powinno się liczyć, a jakoś tak nie jest, Katniss.
Mam wspomnienia, z których nic nie rozumiem i nie wydaje mi się, żeby
Kapitol przy nich grzebał. Na przykład pamiętam niejedną noc w pociągu —
oświadcza.
Znowu te insynuacje. Peeta sugeruje, że w pociągu wydarzyło się więcej
niż w rzeczywistości, zatem to, jak było naprawdę, nie ma znaczenia — nie
liczą się noce, które przetrwałam przy zdrowych zmysłach tylko dzięki jego
objęciom. Wszystko jest kłamstwem, wszystko miało na celu wykorzystanie
Peety.
Lekko porusza łyżką, wskazując Gale’a i mnie.
— Więc ja, jesteście już oficjalnie parą, czy nadal ciągną tę historię
z nieszczęśliwymi kochankami?
— Nadal ciągną — odzywa się Johanna.
Peeta kurczowo zaciska pięści, a potem dziwacznie rozczapierza palce.
Czy tylko tyle może zrobić, żeby nie zacisnąć ich na moim gardle?
Wyczuwam, że siedzący obok mnie Gale tężeje, obawiam się awantury.
— Nie uwierzyłbym, gdybym nie zobaczył tego tu na własne oczy —
mówi Gale.
— Niby kogo? — Peeta nie rozumie.
— Ciebie — odpowiada Gale.
— Musisz mówić trochę jaśniej — odpiera Peeta. — Co to ma wspólnego
ze mną?
