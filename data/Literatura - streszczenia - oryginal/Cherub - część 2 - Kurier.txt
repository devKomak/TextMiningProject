Miliardy owadów wirowały brzęczącymi chmarami w promieniach zachodzącego słońca. James i Bruce już dawno przestali się od nich opędzać. Chłopcy przebiegli dziesięć kilometrów żwirową drogą wijącą się pod górę w stronę willi, gdzie przetrzymywano zakładników: dwoje ośmiolatków.- Zaczekaj chwilę - wysapał James, pochylając się i opierając dłonie na kolanach. - Jestem wykończony. Gdyby wyżął swoją koszulkę, mógłby napełnić potem spory kubek.-Jesteś o rok starszy ode mnie - zirytował się Bruce. -To ty powinieneś mnie popędzać. Ale przeszkadza ci sadło, które dźwigasz na sobie. James ocenił swój wygląd.- Daj spokój, wcale nie jestem tłusty.- Chudy też nie. Zobaczysz, że na następnym badaniu okresowym cię ukrzyżują. Walną ci dietę i każą wszystko wybiegać. James wyprostował się i pociągnął łyk wody z bidonu.- Nie moja wina, Bruce, to genetyczne. Szkoda, że nie widziałeś mojej mamy, zanim umarła. Bruce roześmiał się.- Wczoraj w naszym koszu leżały trzy opakowania potoffee crisp i jedno po snickersie. To nie genetyka, James. Prosię z ciebie i tyle. - Nie wszyscy muszą być takimi patyczakami jak ty – powiedział kwaśno James. - Gotowy?- Skoro i tak stoimy, to może rzućmy okiem na mapę. Zobaczymy, czy daleko jeszcze do willi. James wydobył mapę z plecaka. Bruce miał GPS-a przypiętego do szortów. Niewielkie urządzenie podawało swoje położenie na powierzchni Ziemi z dokładnością do kilku metrów. Bruce precyzyjnie naniósł współrzędne na mapę i przesunął palcem wzdłuż krętej ścieżki do punktu oznaczającego willę.- Najwyższy czas zejść z drogi - oświadczył. – Zostało mniej niż pół kilometra.- Strome to zbocze - zauważył James. - Ziemia jest suchai sypka. To będzie koszmar.- Cóż - westchnął Bruce - jeżeli twój plan nie zakłada, że podejdziemy do bramy i zawołamy: „Przepraszamy najmocniej, czy moglibyście wydać nam zakładników?", to sugeruję, żebyśmy mimo wszystko wybrali skrót na przełaj. Miał rację. James zrezygnował z prób prawidłowego złożenia mapy i wepchnął ją byle jak do plecaka. Bruce pierwszy wkroczył w zarośla, miażdżąc adidasami wysuszoną na pieprz ściółkę. Na wyspie nie padało od dwóch miesięcy. Na wschodzie pożary pochłaniały busz. Kiedy nie było chmur, w oddali wznosiły się wyraźne pióropusze dymu. Wilgotna skóra Jamesa szybko pokryła się warstwą kurzu. Chwytając się drzewek i krzaków, podciągał się w górę stromego zbocza. Musiał uważać. Niektóre rośliny miały kolce; inne przy mocniejszym pociągnięciu wyskakiwały z suchej ziemi. Jeden błąd i sunął w dół w lawinie piasku z kępą zielska w garści, rozpaczliwie machając rękami w poszukiwaniu punktu zaczepienia. Kiedy zobaczyli przed sobą ogrodzenie z drucianej siatki, przypadli płasko do ziemi i podpełzli za krzak, żeby w ukryciu zebrać myśli. Bruce zaczął mamrotać coś o swojej dłoni.
