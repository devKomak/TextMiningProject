Nazywam się Katniss Everdeen. Mam siedemnaście lat. Pochodzę
z Dwunastego Dystryktu. Uczestniczyłam w Głodowych Igrzyskach.
Uciekłam. Kapitol mnie nienawidzi. Peeta trafił do niewoli. Uważa się go
za zmarłego. To prawie pewne. Byłoby najlepiej, gdyby zginął...
— Katniss, mam do ciebie zejść? — W słuchawkach rozlega się głos
mojego najlepszego przyjaciela, Gale’a.
Rebelianci uparli się, żebym zabrała radiotelefon. Gale siedzi teraz
na pokładzie poduszkowca i uważnie mnie obserwuje, gotów natychmiast
ruszyć na pomoc, jeżeli cokolwiek pójdzie nie tak. Uświadamiam sobie,
że przykucnęłam z łokciami opartymi na udach i dłońmi obejmującymi
głowę. Z pewnością wyglądam tak, jakbym znalazła się na skraju załamania
nerwowego. Niedobrze. Nie powinnam sprawiać takiego wrażenia, kiedy
zaczynają mnie odzwyczajać od lekarstw.
Prostuję się i macham ręką, żeby go uspokoić.
— Nie trzeba, wszystko w porządku — zapewniam.
Na dowód tego oddalam się od szczątków starego domu i kieruję
do miasta. Gale chciał zejść ze mną, lecz wolałam zrezygnować z jego
towarzystwa, a on nie nalegał. Rozumie, że dzisiaj pragnę być sama, nawet
bez niego. Niektóre drogi trzeba pokonywać samotnie.W głowie pobrzmiewają mi słowa prezydenta Snowa, wypowiedziane
rankiem przed zaplanowanym dla mnie Tournée Zwycięzców: „Katniss
Everdeen, dziewczyna, która igra z ogniem, wznieciła iskrę, a ta, nieugaszona
w porę, podpali całe Panem i rozpęta piekło”. Wygląda na to, że nie
przesadzał i nie usiłował mnie zwyczajnie nastraszyć. Być może szczerze
pragnął mojego wsparcia, ale ja uruchomiłam już proces, który wymknął się
spod kontroli.
Pożar. Ciągle się pali, myślę niemrawo. Widzę w oddali ogień
w kopalniach węgla, z których bucha czarny dym. Nie został już nikt, kto
ruszyłby na ratunek. Zginęło ponad dziewięćdziesiąt procent ludności
dystryktu, a jakieś osiemset pozostałych przy życiu osób uciekło
do Trzynastki. Jak dla mnie, to właściwie to samo co dożywotnia
bezdomność.
