Nie jesteśmy same — uświadomiła sobie królowa. Nad jej łożem majaczyły cienie, wysokie sylwetki odziane w błyszczące pod płaszczami kolczugi. Uzbrojeni mężczyźni nie powinni tu przebywać. Gdzie są moi strażnicy? W sypialni było ciemno, jedynym źródłem światła była lampa trzymana wysoko przez jednego z intruzów. Nie mogę okazywać strachu. 
— Czego ode mnie chcecie? — zapytała Cersei, odgarniając zmierzwione podczas snu włosy.
W krąg światła wszedł jakiś mężczyzna i królowa zauważyła, że jego płaszcz jest biały.
— Jaime?
Śnił mi się jeden brat, ale to drugi przyszedł mnie obudzić. 
— Wasza Miłość — to nie był głos jej brata. — Lord dowódca rozkazał nam cię przyprowadzić.
Mężczyzna miał kręcone włosy, tak samo jak Jaime, ale loki jej brata były koloru kutego złota, a czupryna tego człowieka była czarna i wysmarowana tłuszczem. Cersei gapiła się na niego, zbita z tropu. Intruz wymamrotał coś o wychodku i kuszy, a potem wymienił imię jej ojca.
To wciąż jest sen — pomyślała królowa. — Nie obudziłam się, a koszmar się nie skończył. Zaraz spod łoża wylezie Tyrion i zacznie się ze mnie śmiać. 
Obok łoża przystanęła Jocelyn Swyft, która wcisnęła jej w dłoń kubek. Cersei upiła łyk.
To była woda z kawałkami wyciśniętej cytryny, tak kwaśnymi, że je wypluła. Usłyszała, że wicher grzechocze okiennicami i z nagłą, dziwną klarownością dostrzegła, iż Jocelyn drży jak liść. Bała się tak samo jak Senelle. Nad łożem stał ser Osmund Kettleblack, a za nim ser Boros Blount z lampą. Przy drzwiach czekali lannisterscy zbrojni z pozłacanymi grzebieniami w kształcie lwów na hełmach. Oni również sprawiali wrażenie wystraszonych. Czy to możliwe? — zadała sobie pytanie królowa. — Czy to może być prawda? 
Wstała i pozwoliła, żeby Senelle narzuciła jej szlafrok na ramiona, ukrywając jej nagość.
Cersei sama zawiązała pas. Palce miała sztywne i niezgrabne.
— Mój pan ojciec ma przy sobie strażników dniem i nocą — oznajmiła niewyraźnym głosem, jakby język jej spuchł.. Cersei słyszała furkot jej tłukących o szkło skrzydełek i widziała ich cień.
— Strażnicy byli na posterunku, Wasza Miłość — zapewnił Osmund Kettleblack. — Znaleźliśmy pod kominkiem ukryte drzwi. Tajne przejście. Lord dowódca wszedł do niego, żeby sprawdzić, dokąd prowadzi.
— Jaime? — Ogarnęło ją przerażenie, gwałtowne jak sztorm. — Powinien być z królem...
— Chłopcu nic się nie stało. Ser Jaime wysłał dwunastu ludzi, żeby nad nim czuwali.
Jego Miłość śpi spokojnie.
Oby jego sny były słodsze od moich, a przebudzenie nie tak brutalne. 
— Kto strzeże króla?
— Ten zaszczyt przypadł ser Lorasowi, Wasza Miłość.
Nie była z tego zadowolona. Tyrellowie byli tylko zarządcami wyniesionymi przez smoczych królów znacznie ponad przyrodzoną im pozycję. Ich próżność ustępowała jedynie ich ambicji. Ser Loras mógł być piękny jak marzenie dziewicy, ale pod białym płaszczem był
Tyrellem z krwi i kości. Bardzo możliwe, że plugawy owoc tej nocy zasadzono i wyhodowano w Wysogrodzie...
Tego podejrzenia nie waży się jednak wypowiedzieć na głos.
— Zaczekajcie chwilę. Muszę się ubrać. Ser Osmundzie, udasz się ze mną do Wieży Namiestnika. Ser Borosie, zbudź strażników więziennych i upewnij się, że karzeł nadal siedzi w celi.
Nie chciała wymawiać jego imienia. On nigdy nie odważyłby się podnieść ręki na ojca — powtarzała sobie, musiała się jednak upewnić.
— Jak Wasza Miłość rozkaże.

